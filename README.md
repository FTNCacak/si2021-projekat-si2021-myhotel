# SI2021-Project-Template

## Софтверско инжењерство 2021/2022.

### Упутство за пројектни задатак

*	Тим за пројекат чине 3 или 4 студента, а назив тима бирају сами.
*	Пројекат представља апликацију израђену коришћењем **C# програмског језика** и **.NET Core 3.1**. Апликација мора бити **трослојна** (слој података, слој пословне логике, презентациони слој), при чему се презентациони слој може реализовати као _Windows Forms_ или _ASP.NET_ апликација, с тим да се морају урадити обе варијанте ако тим има 4 члана. Функционалности не морају бити исте за оба презентациона слоја, на пример _desktop_ верзија може бити намењена запосленима, а _web_ верзија искључиво клијентима.
*	Вођа тима (или један од чланова тима, по договору са осталим члановима) предлаже назив и тему пројекта у договору са сарадником. Када сарадници одобре тему и опис пројекта, тим може прећи на следећи корак у реализацији.
*	Вођа тима креира тим на Trello порталу и додаје друге чланове тима, као и сарадника на предмету, а потом креира картице у Trello табли, где треба да постоји једна табла (_Product Backlog_) за све задатке, као и нова табла за сваки нови спринт (_Sprint Backlog_). Листе у таблама могу остати како је подразумевано, а могу се и мењати како одговара тиму. Креиране табле и реализоване ставке треба да одсликавају **SCRUM** методологију рада, али не треба претеривати са бројем спринтева, оптимално је да буду свега 3 или 4 спринта. Пожељно је пратити статусе картица, коме су додељене, да се поставља _Due Date_, боје картица (нпр. црвена за _bug_-ове) итд. У картицама треба обавезно користити коментаре, јер су од помоћи осталим члановима тима, а за промене треба пратити нотификације (горњи десни угао прозора).
*	На **Github Classroom** сервису у оквиру одговарајућег задатка (_assignment_), за који ће линк добити од сарадника, вођа тима креира **Github** пројекат коме ће након тога приступити остали чланови тима. На овом пројекту тим ће делити програмски код и остале материјале везане за пројекат (Er дијаграм за базу података, SQL код за табеле у бази и почетне податке за потребе тестирања апликације, итд.). Потребно је водити рачуна о томе да се не ради истовремено на истим фајловима (нпр. два члана раде на истој класи) јер може доћи до конфликата. Подела посла може бити по слојевима (сваки члан тима ради један слој) или по функционалностима (један члан ради једну функционалност у свим слојевима. У крајњем случају, важно је да више чланова не комитујете и _push_-ује у исто време исте фајлове. Пожељно је радити _commit_-ове релативно често, али не претеривати, и редовно ажурирати код на _Github Classrom_ тако да остали чланови тима могу да користе нове функционалности.
*	Пројекат треба да буде _desktop_ или _web_ апликација по узору на примере са вежби. Од величине и комплексности апликације доста је битније да се испрате принципи који се обрађују на вежбама, као што су слојевита архитектура, _dependency injection_, примена неких _design pattern_-а, валидација форми, _Unit_ тестирање, итд. Апликација може у суштини да има и само једну или 2-3 табеле у бази података, али, наравно, на одбрани ће се ценити неколико табела које су повезане одређеним релацијама. Битно је да постоји могућност приказа, уноса, измене и брисања података (_CRUD_ операције).
*	Како већина класа у апликацији зависи од базе података, пожељно је на самом почетку пројекта моделовати и израдити базу података и поделити је преко **Github Classroom** са осталим члановима тима, коју затим сви чланови тима могу инсталирати локално на свој рачунар. Ако се током израде укаже потреба за изменама базе, најбоље је све измене детаљно договорити са другим члановима тима тако да могу да ураде исте промене на својим рачунарима. Још једна опција је да се на Github-у чувају _SQL_ скрипте које могу користити сви чланови тима (нпр. скрипта која креира табелу: _CREATE TABLE..._).
*	Сва питања у вези пројекта постављати на часовима вежби или у каналу „Пројекти“, а сва техничка питања (алати, налози, приступ, итд.) у каналу „Техничка подршка“, у оквиру тима „Софтверско инжењерство 2021/2022“ у _Teams_ сервису/апликацији.
*	Пројекти се морају завршити и одбранити до почетка јануарског испитног рока, односно најкасније до суботе 15. јануара 2022. године, с тим што се предвиђен број поена може добити само ако се последње измене на пројекту ураде најкасније до датума који ће накнадно бити договорен (како би сви тимови били равноправни без обзира ког дана ће бранити пројекат). Тимови који се пријаве за одбрану и пројекат одбране до краја 2022. године добијају неколико бонус поена.
*	Активности на пројекту вреднују се у 4 категорије: _Trello_ (5 поена), _Git_ (10 поена), апликација (10 поена), одбрана (5 поена).
